<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Boeken – The Rediscovery of America</title>
    <link rel="stylesheet" href="../newstyle.css">
</head>
<body>

    <section id="the-rediscover-of-america">
        <div class="content" id="content">
            <h1>The Rediscovery of America</h1>
          <p>Ik kocht dit boek naar aanleiding van een bespreking hiervan in Trouw op 24 februari. Ik ben bijzonder geïnteresseerd in de geschiedenis van de inheemse bevolking van de westelijke hemisfeer en heb daar ook al het nodige over gelezen. Zo las ik bijvoorbeeld redelijk recent het boek <a href="https://mandarin.nl/boeken/2023.html#1491">1491 – Revelations of the Americas before Columbus</a>, en iets minder recent het lichtelijk polemische boek <a href="https://www.bartbarnard.nl/blog/american-holocaust/">An American Holocaust</a>. Verder had ik al het nodige over <a href="https://www.amazon.com/Last-Stand-Custer-Sitting-Bighorn/dp/0143119605">Custer's Last Stand gelezen</a>, of over de <a href="https://www.goodreads.com/book/show/391397.A_Good_Year_to_Die">Great Sioux War</a>. Dit nieuwe boek van Ned Blackhawk beloofde een nieuw inheems perspectief op de Amerikaanse geschiedenis te leveren. Hoewel het wellicht niet de definitieve beschrijving van dit perspectief is, levert het werk zeker nieuwe inzichten – niet in de laatste plaats over die geschiedenis überhaupt.</p>
          <p>Het boek bestaat uit twee delen. Het eerste deel beschrijft de situatie tussen pakkembeet 1550 tot de <a href="https://nl.wikipedia.org/wiki/Amerikaanse_Onafhankelijkheidsoorlog">Amerikaanse Onafhankelijkheidsoorlog van 1775-1783</a>, het tweede deel beschrijft de periode daarna. Het eerste deel gaat uitgebreid in op het Spaanse imperialisme, de pelshandel rondom met name de Hudsonbaai, en de toenemende frictie tussen de inheemse volkeren onderling en hun verhouding met de Fransen, de Engelsen en de Nederlanders. Het tweede deel richt zich met name op de houding die de jonge VS innamen ten opzichte van die inheemse volkeren, met de onvermijdelijke referenties naar <a href="https://en.wikipedia.org/wiki/Sand_Creek_massacre">Sand Creek</a> en <a href="https://nl.wikipedia.org/wiki/Bloedbad_van_Wounded_Knee">Wounded Knee</a> als treurige dieptepunten.</p>
          <p>Hoewel ik dus al het nodige heb gelezen over de geschiedenis van het Noord-Amerikaanse continent, is dit toch een zeer leerzaam boekje – niet in de laatste plaats omdat de meeste werken juist ingaan op de geschiedenis van ná de Louisianna-purchase en die dan ook nog voornamelijk vanuit het blanke perspectief beschrijven. Blackhawk schrijft niet zozeer vanuit het inheemse perspectief, maar hij laat wel zien hoe dit perspectief de geschiedenis van het continent heeft beïnvloed en gestuurd. En doordat hij ook uitgebreid ingaat op de (in mijn beleving in de literatuur wat onderbelichte) geschiedenis van juist de achttiende eeuw maakt dat hij tendensen en structuren kan identificeren waarvan de consequenties zich in de negentiende (en zelfs twintigste) eeuw manifesteren. Dit geldt bijvoorbeeld voor de negatieve houding van de Amerikanen ten opzichte van de Indianen die het gevolg is van de kant die de laatste kozen in de Frans-Engelse oorlog, of het wantrouwen dat de gemiddelde Amerikaan überhaupt heeft ten opzichte van centrale overheden.</p>
          <p>Werkelijk fascinerend om te lezen is dat de kolonisten al vanaf het prille begin worstelde met de legitimering van hun kolonisatie van inheemste grond. Natuurlijk begon dit al met <a href="https://en.wikipedia.org/wiki/Inter_caetera">de Pauselijk bull Inter Cetera</a> (die overigens niet in dit boekje genoemd wordt), maar ook later waren juristen blijkbaar continu aan het steggelen over op welke grond de inheemse landen konden worden gekoloniseerd. Met name de rechtzaken <a href="https://en.wikipedia.org/wiki/Johnson_v._McIntosh">Johnson v. McIntosh (1823)</a>, <a href="https://en.wikipedia.org/wiki/Cherokee_Nation_v._Georgia">Cherokee Nation v. Georgia (1831)</a> en <a href="https://en.wikipedia.org/wiki/Worcester_v._Georgia">Worcester v. Georgia (1832)</a> worden door Blackhawk uitgebreid geanalyseerd, maar er zijn nog veel meer van dergelijke rechtzaken (er is blijkbaar zelfs <a href="https://books.google.nl/books/about/Conquest_by_Law.html?id=f-P7bE4YY1AC&redir_esc=y">een heel boekje over geschreven</a>). Deze rechtzaken werden gecombineerd met verdragen om de jonge VS juridisch (en geografisch) vorm te geven, maar konden het uiteindelijke lot van de inheemse bevolking niet keren.</p>
          <p>Het boek is bijzonder rijk aan details en informatie. Meestal levert dit interessante inzichten op, soms laat dit zich vertalen in brain-snacks. Interessant is bijvoorbeeld om te zien welke rol de Hollanders speelden in het vroege Noord-Amerika. Blijkbaar waren inheemsse volkeren toentertijd bijzonder geïnteresseerd in gordels die gemaakt waren van bepaalde schelpen: Wampum schelpen. Onder invloed van de Hollanders werden er steeds meer en steeds vaker huiden geruild tegen dergelijke wampums, omdat de inheemse volkeren geen interesse hadden in munten. Op deze manier werd de Wampum uiteindelijk een wettig betaalmiddel (pp.65ff) – een status die het op sommige plekken tot halverwege de negentiende eeuw behield.</p>
          <p>Blackhawk heeft een prettige en zeer leesbare schrijfstijl. Hoewel de chronologie hier en daar wat heen en weer stuitert en er soms wel érg in detail op bepaalde zaken wordt ingegaan, blijft het eenvoudig de algemene grote lijn vast te houden. Het boek heeft enkele afbeeldingen en kaarten, helaas allemaal in zwart wit en de kaarten zijn van dusdanig lage kwaliteit dat er eigenlijk niets op te zien is (je had ze niet gemist als ze er niet in hadden gezeten). Hoewel er een goeie index en literatuurlijst in zit, mis ik een algemeen chronologisch overzicht (maar dat heb ik eigenlijk altijd bij dit soort boeken). Wat dit probleem een klein beetje adresseert is dat Blackhawk ervoor heeft gekozen de vrij lange hoofdstukken onder te verdelen in veel korte paragrafen: dat kun je als een soort chronologie zien. Helaas ontbreekt het overzicht van deze paragrafen in de inhoudsopgave, dus dat heb ik <a href="../files/inhoudsopgave-blackhawk2023.html">ik zelf maar gemaakt</a>.</p>
        </div><!-- content -->


<div class="sidebar" id="sidebar">
    <div class="data">
        <p><img src="imgs/rediscovery-america.jpeg" alt="Cover van het boek"></p>
        <p id="rating" data-rating="4"></p>
        <p>Ned Blackhawk: The Rediscovery of America. Native People and the Unmaking of US History.</p>
        <p>Yale University Press, 2023</p>
        <p>445 pagina's, plus nog 151 pagina's noten, literatuur en een index.</p>
        <p>uitgelezen: 29 april 2024</p>
    </div>

    <div class="auteur">
        <h3>Over de Auteur</h3>
        <p><a href="https://en.wikipedia.org/wiki/Ned_Blackhawk">Ned Blackhawk</a> is lid van de <a href="https://en.wikipedia.org/wiki/Te-Moak_Tribe_of_Western_Shoshone_Indians_of_Nevada">Te-Moak stam</a> van de <a href="https://en.wikipedia.org/wiki/Western_Shoshone">Westerlijke Shoshones</a>. Hij is historicus aan de <a href="https://en.wikipedia.org/wiki/Yale_University">Universiteit van Yale</a>, waar hij zich vooral bezighoudt met de geschiedenis van de inheemse volkeren binnen de VS. Voor het huidige boek ontving hij <a href="https://en.wikipedia.org/wiki/National_Book_Award_for_Nonfiction">National Book Award in Nonfiction</a>.</p>
    </div>

    <div id="toc">
      <div id="prev" onclick="document.location='sounds-of-life.html'">
        <h4>Vorig boek</h4>
        <img src="imgs/sounds-of-life.jpeg">
      </div>
      <div id="next" onclick="document.location='onbeschikbaarheid.html'">
        <h4>Volgend boek</h4>
        <img src="imgs/onbeschikbaarheid.jpeg" alt="">
      </div>
    </div><!-- toc -->
      <div style="text-align: center; margin-top:2vh"><a href="../">Alle boeken</a></div>
</div><!-- sidebar -->
</section>

<script src="../js/scroll.js"></script>
    
</body>
</html>